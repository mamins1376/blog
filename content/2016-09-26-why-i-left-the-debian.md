+++
date = 2016-09-26
title = "چرا دبیان رو ترک کردم"
tags = ["دبیان", "آرچ", "لینوکس", "تغییر"]
category = "لینوکس"

+++

حدود دو هفته پیش دیجیکالا [لپ‌تاپ لنوو جی۵۰۴۵](http://www.digikala.com/Product/DKP-54752) رو توی فهرست فروش ویژه قرار داده بود و منم که به شدت دنبال همچین موردی بودم تونستم بخرم. سیستم‌عامل از پیش نصب شده‌اش FreeDOS بود و خب اصلا بدرد من نمی‌خورد. موقعی که می‌خواستم دبیان روش نصب کنم، لحظه‌ای درنگ کردم؛ گفتم چرا چیزی رو که دائم باهاش کار کردم و برام تکراری شده دوباره در دستگاه دیگه‌ای امتحان کنم؟ ولی حالا به این پی بردم که تنها دلیل این انتخاب تنوع طلبی نبود. در ادامه می‌نویسم که چرا *آرچ لینوکس* رو انتخاب کردم.

### چرا دبیان استیبل(stable) نه؟

- **نرم‌افزارهای قدیمی**: فقط کافیه نسخه گنوم دبیان جسی رو نگاه کنید :)
- **عدم پشتیبانی رسمی از مخازن شخصی**

### چرا دبیان سید(sid) نه؟

- **ناپایداری، مخصوصا وابستگی بسته‌ها**: من چندین بار به این مشکل خوردم. در چنین شرایطی هیچ کاری از دستتون برنمیاد، مجبورید صبر کنید تا نگهدارنده‌ها(Maintainers) مخزن رو درست کنن.
- **آپدیت‌های زیاد**: در کشور ما، هزینه حجم مصرفی بالاست. این یکی مشکلیه که آرچ هم داره، ولی تا اونجایی که یادم میاد حجم آپدیت‌های آرچ کمتره (شایدم اشتباه می‌کنم چون دقیق یادم نیست).
- **کماکان بدون پشتیبانی از مخزن شخصی**

### چرا آرچ؟

 - **نرم‌افزارهای همیشه به‌روز**: جالبه بدونین همین چند روز پیش [ویم هشت منتشر شد](https://github.com/vim/vim/releases/tag/v8.0.0000)، و من فرداش اون رو با مدیر بسته از مخزن رسمی نصب کردم!
 - **ویکی غیر قابل توصیف**: موقعی که دبیان داشتم هم از ویکی آرچ خیلی کمک می‌گرفتم.

## حالا خب که چی؟

اگر دقت کنید، همه دلایل مورد ترجیح بودن یک توزیع برمی‌گرده به دو عامل(به ترتیب اهمیت):

 ۱. دانش کاربر
 ۲. مدیر بسته توزیع

یعنی برای منی که تجربه چندین سال برنامه‌نویسی و کار با خط فرمان دارم، توزیع‌هایی مثل Zorin OS یا لینوکس مینت جذابیت خاصی ندارن چون آماده استفاده هستن. در سمت مقابل، حوصله و وقت انجام دادن همه کارها(LFS و...) رو هم ندارم. از طرفی، اگر به مشخصات سیستم من هم نگاهی بندازید میبینید که یه لپ‌تاپ دو هسته‌ای توانایی این همه کامپایل کردن(جنتو و ...) رو نداره. شاید اگر یه سیستم قوی تر نصیبم شد گوشه چشمی هم به این توزیع ها داشته باشم ولی فعلا نه. با شرایط من که می‌خوام سیستم رو یبار *دقیقا همون طور که می‌خوام* پیکربندی و نصب کنم و بابت تاریخ انقضای برنامه‌هام هم نگران نباشم، آرچ بهترین گزینه‌ست. خوبی دیگه‌ای که آرچ داره برای منی که برنامه‌نویس پایتون ۳ هستم اینه که نسخه پیش‌فرض پایتون این توزیع ۳ است (یعنی python یک symlink است به python3، نه python2 مثل دبیان یا اوبونتو).

توی آرچ AUR رو هم داریم که شما رو از فرآیند دردناک نصب دستی برنامه‌هایی که توی مخزن رسمی نیستن خلاص می‌کنه. برای کسایی که با اپت یا اپت-گت آشناترند pacman یکم عجیب و غریب به نظر میاد و -به نظر من- واقعاً هم هست.

### بالاخره کدوم؟

یه فرمول کلی فکر کنم خیلی از مشکلات رو حل کنه.

 - **یه سیستم‌عامل می‌خوام که فقط کار کنه!** دبیان استیبل با میزکار گنوم.
 - **می‌خوام از سیستمم دقیقا همون طور که می‌خوام کار بکشم!** آرچ لینوکس با همون چیزی که می‌خواید!
 - **وقت زیاد دارم. می‌خوام یاد بگیرم!** اوبونتو با میزکار LXDE.
 - **یه سیستم قوی دارم و می‌خوام قشنگی رابط کاربری رو حس کنم!** اوبونتو با میزکار کی‌دی‌ای پلاسما(۵).

از این به بعد بیش‌تر از شخصی سازی آرچ می‌نویسم و خودتون متوجه می‌شید که با یه مخزن بسته به‌روز چه کارهایی می‌شه کرد!
